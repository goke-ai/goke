{
  "translation": {
    "id": "ibo_bib",
    "name": "Biblica® Baịbụlụ Nsọ nʼIgbo Ndị Ugbu a nke dịrị onye ọbụla ịgụ",
    "website": "https://ebible.org/Scriptures/details.php?id=ibo",
    "licenseUrl": "https://ebible.org/Scriptures/details.php?id=ibo",
    "shortName": "BIB",
    "englishName": "BIB",
    "language": "ibo",
    "textDirection": "ltr",
    "sha256": "d964c47cf8bb24ca4e236fe9f5225a45b8fb3e9d919ff2574188ff07a5a2b670",
    "availableFormats": [
      "json"
    ],
    "listOfBooksApiLink": "/api/ibo_bib/books.json",
    "numberOfBooks": 66,
    "totalNumberOfChapters": 1189,
    "totalNumberOfVerses": 31103,
    "languageName": "Igbo",
    "languageEnglishName": "Igbo"
  },
  "book": {
    "id": "1KI",
    "translationId": "ibo_bib",
    "name": "1 Ndị Eze",
    "commonName": "1 Ndị Eze",
    "title": "1 Ndị Eze",
    "order": 11,
    "numberOfChapters": 22,
    "sha256": "bc19177f5947d59e115a1a111245ea4249ce6da42aa6c8da3080fae6d4b373fb",
    "firstChapterApiLink": "/api/ibo_bib/1KI/1.json",
    "lastChapterApiLink": "/api/ibo_bib/1KI/22.json",
    "totalNumberOfVerses": 816
  },
  "chapter": {
    "number": 19,
    "content": [
      {
        "type": "heading",
        "content": [
          "Ịlaịja agbaga nʼugwu Horeb"
        ]
      },
      {
        "type": "verse",
        "number": 1,
        "content": [
          "Ehab kọọrọ Jezebel ihe niile Ịlaịja mere, na otu o si jiri mma agha gbuo ndị amụma Baal niile."
        ]
      },
      {
        "type": "verse",
        "number": 2,
        "content": [
          "Nʼihi nke a, Jezebel zigara onyeozi ka ọ ga zie Ịlaịja sị, “Ka chi ndị a mesoo m mmeso, nʼagbanyeghị otu mmeso ahụ si dị njọ, ma ọ bụrụ na oge dịka oge a echi, egbughị gị dịka i si gbuo ndị amụma Baal.”"
        ]
      },
      {
        "type": "verse",
        "number": 3,
        "content": [
          "Ịlaịja tụrụ egwu, gbapụ ọsọ, nʼihi ichebe ndụ ya. Mgbe ọ bịaruru Bịasheba, dị na Juda, ọ hapụrụ nwokorobịa na-ejere ya ozi nʼebe ahụ."
        ]
      },
      {
        "type": "verse",
        "number": 4,
        "content": [
          "Ma ya onwe ya pụkwara jee ije otu ụbọchị nʼọzara naanị ya. Nʼikpeazụ, ọ kwụsịrị nọdụ ala nʼokpuru otu osisi brum, kpee ekpere rịọọ ka a napụ ya ndụ ya. Ekpere o kpere nʼoge a bụ, “O zuorela m Onyenwe anyị, biko napụ ndụ m. O nweghị ụzọ m si dị mma karịa nna nna m ha.”"
        ]
      },
      {
        "type": "verse",
        "number": 5,
        "content": [
          "O dinara nʼokpuru osisi brum rahụ ụra. Ma lee, otu oge ahụ, mmụọ ozi metụrụ ya aka, sị ya, “Bilie, rie nri.”"
        ]
      },
      {
        "type": "verse",
        "number": 6,
        "content": [
          "Ịlaịja biliri legharịa anya, hụ ogbe achịcha na ite mmiri nta nke dị nʼakụkụ ebe ọ tụkwasịrị isi ya. O riri ogbe achịcha ahụ a hụrụ nʼicheku ọkụ, ṅụọkwa mmiri ahụ. Emesịa, o dinakwara ọzọ."
        ]
      },
      {
        "type": "verse",
        "number": 7,
        "content": [
          "Mmụọ ozi nke Onyenwe anyị bịaghachikwara nke ugboro abụọ, sị ya, “Bilie rie ihe, nʼihi na ije dị gị nʼihu dị ukwuu.”"
        ]
      },
      {
        "type": "verse",
        "number": 8,
        "content": [
          "Ịlaịja biliri rie ihe, ṅụọkwa mmiri. Nri ahụ nyere ya ike ije ije iri ụbọchị anọ ọzọ, ehihie na abalị, tutu ruo mgbe ọ bịaruru nʼugwu Horeb",
          {
            "noteId": 101
          },
          "nke bụ ugwu Chineke."
        ]
      },
      {
        "type": "verse",
        "number": 9,
        "content": [
          "Nʼebe ahụ, ọ banyere nʼotu ọgba nkume rahụ ụra abalị nʼime ya. Onyenwe anyị apụta ìhè nye Ịlaịja Ma okwu Onyenwe anyị rutere ya sị, “Ịlaịja, gịnị ka ị na-eme nʼebe a?”"
        ]
      },
      {
        "type": "verse",
        "number": 10,
        "content": [
          "Ọ zaghachiri sị, “Eji m ịnụ ọkụ nʼobi na-ejere Onyenwe anyị Chineke Onye pụrụ ime ihe niile ozi. Ndị Izrel ajụla ọgbụgba ndụ gị, tidasịakwa ebe ịchụ aja gị, were mma agha gbukwaa ndị amụma gị niile, ugbu a, ọ bụ naanị mụ onwe m bụ onye fọdụrụ, ma ha na-achọkwa iwepụ ndụ m.”"
        ]
      },
      {
        "type": "verse",
        "number": 11,
        "content": [
          "Onyenwe anyị sịrị ya, “Pụọ gaa guzo nʼelu ugwu, nʼihu Onyenwe anyị, nʼihi na Onyenwe anyị na-aga isite nʼebe ahụ gafee.” Mgbe ahụ, oke ifufe dị ike gbawara ugwu ahụ, tipịasịa nkume ndị ahụ nʼihu Onyenwe anyị, ma Onyenwe anyị anọghị nʼime ifufe ahụ. Mgbe ifufe ahụ gasịrị, e nwere oke ala ọma jijiji nʼugwu ahụ, ma Onyenwe anyị anọkwaghị nʼala ọma jijiji ahụ."
        ]
      },
      {
        "type": "verse",
        "number": 12,
        "content": [
          "Mgbe ala ọma jijiji ahụ gasịrị, ọkụ nwuuru, ma Onyenwe anyị anọghị nʼime ọkụ ahụ. Ma mgbe ọkụ ahụ gasịrị, nwa olu nta dị nwayọọ dara."
        ]
      },
      {
        "type": "verse",
        "number": 13,
        "content": [
          "Mgbe Ịlaịja nụrụ ya, o ji uwe mwụda ya kpuchie ihu",
          {
            "noteId": 102
          },
          "ya, pụọ gaa guzo nʼọnụ ụzọ ọgba nkume ahụ. Mgbe ahụ, ọ nụrụ olu jụrụ ya sị, “Ịlaịja, gịnị ka ị na-eme nʼebe a?”"
        ]
      },
      {
        "type": "verse",
        "number": 14,
        "content": [
          "Ọ zaghachiri sị, “Eji m ịnụ ọkụ nʼobi na-ejere Onyenwe anyị Chineke Onye pụrụ ime ihe niile ozi. Ndị Izrel ajụla ọgbụgba ndụ gị, tidasịakwa ebe ịchụ aja gị, were mma agha gbukwaa ndị amụma gị niile, ugbu a ọ bụ naanị mụ onwe m bụ onye fọdụrụ, ma ha na-achọkwa iwepụ ndụ m.”"
        ]
      },
      {
        "type": "verse",
        "number": 15,
        "content": [
          "Onyenwe anyị sịrị ya, “Sikwa ụzọ i si bịa laghachi, gaa nʼọzara Damaskọs. Mgbe i ruru ebe ahụ, tee Hazael mmanụ ịbụ eze Aram."
        ]
      },
      {
        "type": "verse",
        "number": 16,
        "content": [
          "Teekwa Jehu, nwa Nimshi mmanụ ịbụ eze Izrel. Ị ga-etekwa Ịlaisha nwa Shafat, onye Ebel-Mehola mmanụ ịbụ onye amụma nʼọnọdụ gị."
        ]
      },
      {
        "type": "verse",
        "number": 17,
        "content": [
          "Onye ọbụla gbanarịrị Hazael ga-anwụ nʼaka Jehu. Otu a kwa, ndị niile gbanarịrị mma agha Jehu ka Ịlaisha ga-egbu."
        ]
      },
      {
        "type": "verse",
        "number": 18,
        "content": [
          "Ma ghọta na ọ dị puku mmadụ asaa nọ nʼIzrel, ndị na-egbubeghị ikpere ha nʼala nye Baal, maọbụ sutu ya ọnụ, ife ya ofufe.”"
        ]
      },
      {
        "type": "heading",
        "content": [
          "Ọkpụkpọ Ịlaisha"
        ]
      },
      {
        "type": "verse",
        "number": 19,
        "content": [
          "Ịlaịja sitere nʼebe ahụ pụọ gaa chọta Ịlaisha nwa Shafat ebe ọ nọ na-akọ ala ubi. Iri ehi abụọ na anọ e jikọtara abụọ abụọ dị ya nʼihu, ma ya onwe ya ji ehi abụọ e jikọtara ọnụ, nke iri na abụọ ya na-akọ ala ubi. Ịlaịja jekwuru Ịlaisha wụkwasị ya uwe mwụda ya nʼubu ya."
        ]
      },
      {
        "type": "verse",
        "number": 20,
        "content": [
          "Mgbe ahụ, Ịlaisha hapụrụ ehi ndị ahụ ebe ha guzoro nʼubi ahụ gbara ọsọ gbakwuru Ịlaịja sị ya, “Biko, kwere ka m gaa sutu nna m na nne m ọnụ, sị ha nọdụ nke ọma. Emesịa, aga m esokwa gị.” Ịlaịja zara sị ya, “Laghachi azụ, ọ bụ gịnị ka m mere gị?”"
        ]
      },
      {
        "type": "verse",
        "number": 21,
        "content": [
          "Ịlaisha laghachiri azụ, gbuo ehi abụọ ahụ e jikọtara nʼotu, kpọọ ihe ahụ e ji arụ ọrụ nʼubi ọkụ, were ha sie anụ ahụ nye ndị mmadụ, ha rie. Mgbe ahụ, o biliri ije pụọ ga soro Ịlaịja, bụrụ nwaodibo ya."
        ]
      }
    ],
    "footnotes": [
      {
        "noteId": 101,
        "caller": "+",
        "text": "Ugwu Horeb Maọbụ, Saịnaị, ọ bụ nʼebe a ka Chineke mere ka Mosis hụ ya anya. Ọpụ 3:1; 4:27; 31:18; 32:17",
        "reference": {
          "chapter": 19,
          "verse": 8
        }
      },
      {
        "noteId": 102,
        "caller": "+",
        "text": "Ịlaịja kpuchiri ihu ya, nʼihi na o nweghị onye ọbụla ga-adị ndụ, ma ọ hụ ihu Chineke. Ọpụ 3:6; Aịz 6:2",
        "reference": {
          "chapter": 19,
          "verse": 13
        }
      }
    ]
  },
  "thisChapterLink": "/api/ibo_bib/1KI/19.json",
  "thisChapterAudioLinks": {},
  "nextChapterApiLink": "/api/ibo_bib/1KI/20.json",
  "nextChapterAudioLinks": {},
  "previousChapterApiLink": "/api/ibo_bib/1KI/18.json",
  "previousChapterAudioLinks": {},
  "numberOfVerses": 21
}